# Opgave week 4: threat modelling

We gaan deze week bezig met het bepalen van risico’s van een geheel systeem in een voorbeeldcasus aan de hand van de STRIDE-methode. 

## Casus

De Hanze wil de fysieke schoolpassen vervangen door een digitale studentenpas in de vorm van een app. Deze _Smart Campus App_ biedt studenten onder andere toegang tot:

1. Gebouwen: via deuren die met [NFC](https://en.wikipedia.org/wiki/Near-field_communication) te openen zijn.
1. Koffieautomaten en kantine: hiervoor zit er een betaalsysteem op basis van een saldo in de app.
1. Osiris: cijfers en andere persoonlijke gegevens inzien.
1. Attendance: aanwezigheidsregistratie via QR-code bij lessen, aanwezigheidshistorie inzien.

De app communiceert dus met verschillende (back-end) systemen en maakt daarbij gebruik van wifi (eduroam). De authenticatie en autorisatie worden verzorgd door Osiris. Dat systeem is leidend en bevat, naast de bekende database met cijfers, een aparte database met alle studenten en hun rechten, bijvoorbeeld welke deuren ze mogen openen. Ook het kantine-saldo staat in deze database.

## Opdrachten

1.\ Teken het Data Flow Diagram (DFD) van de beschreven casus. Het diagram moet het systeem op een niveau laten zien dat geschikt is voor een risicoanalyse. Zorg dat de DFD overzichtelijk en navolgbaar neergezet wordt. Dit kan op papier, maar mag uiteraard ook met een softwaretool (zie onderstaande lijst). Tip: nummer de interfaces, zodat je er bij 2 en 3 gemakkelijk naar kunt verwijzen.

2.\ Pas threat modelling toe op je DFD. Geef in je DFD aan waar welke risico’s zitten. Beperk je hierbij tot de _interfaces_: plekken waar data over een trust boundary gaat. Gebruik hiervoor de STRIDE-methodiek:

* <b>S</b>poofing: je voordoen als iemand anders of een ander systeem, bijv. doordat er geen wachtwoordeisen zijn.
* <b>T</b>ampering: aanpassen van data op een systeem of netwerk, bijv. door XSS.
* <b>R</b>epudiation: kunnen ontkennen van iets wat je gedaan hebt, doordat er geen logging is.
* <b>I</b>nformation Disclosure: ongeautoriseerd toegang verschaffen tot data, bijv. mogelijk gemaakt door *plain text* versturen van data.
* <b>D</b>enial of Service: werking van services verhinderen, bijv. door een DDOS-aanval.
* <b>E</b>levation of Privilege: toegang krijgen tot rechten die je niet had, bijv. door gebruik te maken van kwetsbaarheden in verouderde software.

3.\ Geef per interface minstens één concreet aanvalsscenario waarin één of meer van de door jou gekozen STRIDE-letters terugkomen.

4.\ Maak nu een lijst van de interfaces, gesorteerd op prioriteit, dus de in jouw optiek meest kwetsbare bovenaan. Onderbouw je keuze!

5.\ Beschrijf voor de top 3 van kwetsbare interfaces welke maatregelen er genomen kunnen worden (geef meerdere opties; denk ook aan tijd-/geld-investering van het bedrijf!). Denk hierbij aan de afkorting META:

* <b>M</b>itigate: een tegenmaatregel implementeren
* <b>E</b>liminate: de interface geheel verwijderen
* <b>T</b>ransfer: de verantwoordelijkheid overdragen aan een andere partij
* <b>A</b>ccept: het risico voor lief nemen en niets doen

*Tip: je kunt 2 t/m 5 grotendeels in één keer maken door gebruik te maken een tabel met kolommen voor de interfaces, de STRIDE-letters, de scenario's, de prioriteiten en de tegenmaatregelen, en deze te sorteren op prioriteit. Zie bijvoorbeeld de Excel-sheet die op Blackboard staat. Denk er wel om dat je de **onderbouwing** van je prioritering erbij vermeldt!*

## Tools voor het tekenen van DFD's

De DFD is de basis voor de opdracht van deze (en volgende) week. Je mag hem op papier tekenen of desnoods in MS Paint, maar er zijn betere (gratis) tools beschikbaar die je het leven wat gemakkelijker kunnen maken, zoals:

* [Draw.io](https://app.diagrams.net/), met DFD-ondersteuning toegevoegd via 'Meer vormen'/'More shapes'
* [LucidChart](https://www.lucidchart.com/pages/data-flow-diagram), gratis versie met max. 60 elementen
* [Miro](https://miro.com/templates/data-flow-diagram/)
* [Drawboard PDF](https://www.drawboard.com/pdf/)
* [GraphViz](https://graphviz.org/)
* [SDL: de Microsoft Threat Modeling Tool](https://www.microsoft.com/en-us/securityengineering/sdl/threatmodeling)

Om maar een paar te noemen. Aanvullingen (in de vorm van een [pull request](https://github.com/hanze-hbo-ict/sw_sec_docs)) zijn van harte welkom.